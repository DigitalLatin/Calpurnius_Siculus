<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>Title</title>
         </titleStmt>
         <publicationStmt>
            <p>Publication Information</p>
         </publicationStmt>
         <sourceDesc>
            <p>Information about the source</p>
         </sourceDesc>
      </fileDesc>
   </teiHeader>
   <text>
      <body>
         <l>L. Lentus ab urbe venis, Corydon; vicesima certe</l>
         <l>nox fuit, ut nostrae cupiunt te cernere silvae,</l>
         <l>ut tua maerentes exspectant iubila tauri.</l>
         <l>C. O piger, o duro non mollior axe, Lycota,</l>
         <l>qui veteres fagos nova quam spectacula mavis</l>
         <l>cernere, quae patula iuvenis deus edit harena.</l>
         <l>mirabar, quae tanta foret tibi causa morandi,</l>
         <l>cur tua cessaret taciturnis fistula silvis</l>
         <l>et solus Stimicon caneret pallente corymbo:</l>
         <l>quem sine te maesti tenero donavimus haedo.</l>
         <l>nam, dum lentus abes, lustravit ovilia Thyrsis,</l>
         <l>iussit et arguta iuvenes certare cicuta.</l>
         <l>C. Sit licet invictus Stimicon et praemia dives</l>
         <l>auferat, accepto nec solum gaudeat haedo,</l>
         <l>verum tota ferat quae lustrat ovilia Thyrsis:</l>
         <l>non tamen aequabit mea gaudia; nec mihi, si quis</l>
         <l>omnia Lucanae donet pecuaria silvae,</l>
         <l>grata magis fuerint quam quae spectavimus urbe.</l>
         <l>L. Dic age dic, Corydon, nec nostras invidus aures</l>
         <l>despice: non aliter certe mihi dulce loquere,</l>
         <l>quam cantare soles, quotiens ad sacra vocatur</l>
         <l>aut fecunda Pales aut pastoralis Apollo.</l>
         <l>C. Vidimus in caelum trabibus spectacula textis</l>
         <l>surgere, Tarpeium prope despectantia culmen;</l>
         <l>emensique gradus et clivos lene iacentes</l>
         <l>venimus ad sedes, ubi pulla sordida veste</l>
         <l>inter femineas spectabat turba cathedras.</l>
         <l>nam quaecumque patent sub aperto libera caelo,</l>
         <l>aut eques aut nivei loca densavere tribuni.</l>
         <l>qualiter haec patulum concedit vallis in orbem</l>
         <l>et sinuata latus resupinis undique silvis</l>
         <l>inter continuos curvatur concava montes,</l>
         <l>sic ibi planitiem curvae sinus ambit harenae</l>
         <l>et geminis medium se molibus alligat ovum.</l>
         <l>quid tibi nunc referam, quae vix suffecimus ipsi</l>
         <l>per partes spectare suas? sic undique fulgor</l>
         <l>percussit. stabam defixus et ore patenti </l>
         <l>cunctaque mirabar necdum bona singula noram,</l>
         <l>cum mihi tum senior, lateri qui forte sinistro</l>
         <l>iunctus erat, “quid te stupefactum, rustice”, dixit</l>
         <l>“ad tantas miraris opes, qui nescius auri</l>
         <l>sordida tecta, casas, et sola mapalia nosti?</l>
         <l>en ego iam tremulus et vertice canus et ista</l>
         <l>factus in urbe senex stupeo tamen omnia: certe</l>
         <l>vilia sunt nobis quaecumque prioribus annis</l>
         <l>vidimus, et sordet quidquid spectavimus olim.</l>
         <l>balteus en gemmis, en illita porticus auro</l>
         <l>certatim radiant; nec non, ubi finis harenae</l>
         <l>proxima marmoreo praebet spectacula muro,</l>
         <l>sternitur adiunctis ebur admirabile truncis</l>
         <l>et coit in rotulum, tereti qui lubricus axe</l>
         <l>impositos subita vertigine falleret ungues</l>
         <l>excuteretque feras. auro quoque torta refulgent</l>
         <l>retia, quae totis in harenam dentibus exstant,</l>
         <l>dentibus aequatis; et erat (mihi crede, Lycota,</l>
         <l>si qua fides) nostro dens longior omnis aratro.</l>
         <l>ordine quid referam? vidi genus omne ferarum,</l>
         <l>hic niveos lepores et non sine cornibus apros,</l>
         <l>hic raram silvis etiam, quibus editur, alcen.</l>
         <l>vidimus et tauros, quibus aut cervice levata</l>
         <l>deformis scapulis torus eminet aut quibus hirtae</l>
         <l>iactantur per colla iubae, quibus aspera mento</l>
         <l>barba iacet tremulisque rigent palearia saetis.</l>
         <l>nec solum nobis silvestria cernere monstra</l>
         <l>contigit: aequoreos ego cum certantibus ursis</l>
         <l>spectavi vitulos et equorum nomine dictum,</l>
         <l>sed deforme pecus, quod in illo nascitur amne,</l>
         <l>qui sata riparum vernantibus irrigat undis.</l>
         <l>a! trepidi quotiens sola discedentis harenae</l>
         <l>vidimus in partes, ruptaque voragine terrae</l>
         <l>emersisse feras; et in isdem saepe cavernis</l>
         <l>aurea cum subito creverunt arbuta nimbo.</l>
         <l>L. O felix Corydon, quem non tremebunda senectus</l>
         <l>impedit! o felix, quod in haec tibi saecula primos</l>
         <l>indulgente deo demittere contigit annos!</l>
         <l>nunc, tibi si propius venerandum cernere numen</l>
         <l>fors dedit et praesens vultumque habitumque notasti,</l>
         <l>dic age dic, Corydon, quae sit mihi forma deorum.</l>
         <l>C. O utinam nobis non rustica vestis inesset:</l>
         <l>vidissem propius mea numina! sed mihi sordes</l>
         <l>pullaque paupertas et adunco fibula morsu</l>
         <l>obfuerunt. utcumque tamen conspeximus ipsum</l>
         <l>longius; ac, nisi me visus decepit, in uno</l>
         <l>et Martis vultus et Apollinis esse putato.</l>
      </body>
   </text>
</TEI>
